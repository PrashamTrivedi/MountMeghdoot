૧. વેલકમ કાર્તિક ભાઈ, માઉન્ટ મેઘદૂત તમારું સ્વાગત કરે છે. સહુ પ્રથમ એક 
ઇન્ટ્રોડકટરી સવાલ. તમે ઓપન સોર્સ સોફ્ટવેર ડેવલપમેન્ટ ના વિશ્વ માં કઈ રીતે આવ્યા?

જ. આભાર. સવાલનો જવાબ છે ૨૦૦૪માં. કોલેજનાં છેલ્લાં વર્ષમાં મારે કોઇ પ્રોજેક્ટ
 કરવાનો હતો અને આગલાં વર્ષોનાં મારા પરિણામો જોતાં મને કોઇ કંપનીમાં પ્રોજેક્ટ
 મળે તેવી શક્યતાઓ દેખાતી નહોતી ;) પછી, મારા સ્કૂલ મિત્ર નિરવ મહેતા (જે છેક
 ૧૯૯૭માં વર્લ્ડ વાઇડ કોમ્પિટિશન જીતીને બિલ ગેટ્સને મળવા માટે અમેરિકા ગયેલો!)
નો સંપર્ક સાધવામાં આવ્યો. તેની કંપની ગુજરાતી ઓપરેટિંગ સિસ્ટમ પર કામ કરવાની
હતી અને મને આ કામ વિશે સાંભળીને મજા આવી અને પછી...

આ પહેલાં લિનક્સ ઇન્સ્ટોલ કરવા-વાપરવાનો અનુભવ હતો, પણ તે રમતમાં ગયેલો.

૨. હવે એક બીજો ઇન્ટ્રોડકટરી સવાલ, બ્લોગીંગ અને સાહિત્ય ના વિશ્વ માં તમારો પહેલો 
કદમ કઈ રીતે પડ્યો?

જ. ગુજરાતી ઓપરેટિંગ સિસ્ટમમાં કામ કરતી વખતે ૨૦૦૪-૨૦૦૫ દરમિયાન અનેક લોકોના 
સંપર્કમાં આવ્યો. ઉત્કર્ષ.ઓર્ગ અને પછી ગુજરાતીલેક્સિકોન.કોમ સાચવતી (અંગ્રેજીમાં 
મેઇન્ટેન) કરતી વખતે મારા વિચારો ક્યાંક લખવાનો આઇડ્યા આવેલો પણ શરુઆત કરવાની રહી 
જ જતી હતી. પછી, એક દિવસ બક્ષીબાબુના અવસાનના સમાચાર સાંભળીને થયું કે હવે લખવું જ 
પડશે. પહેલી પોસ્ટ પણ એ વિશે જ હતી.

સાહિત્યની વાત કરીએ તો વાંચનનો શોખ તો ઇ.સ પૂર્વે ત્રીજા કે ચોથા ધોરણમાં જ લાગેલો. 
શરૂઆત સ્કોપ જેવા વિજ્ઞાનના મેગેઝિનથી થયેલી, અંત મને ગમે એટલાં પુસ્તકો શહેરની 
પાંચેક લાઇબ્રેરીમાંથી વાંચી કાઢેલા પુસ્તકોથી આવ્યો.

૩. દરેક ટેકી ને થતો એક ઓબ્વીયસ સવાલ, what are your widgets? તમે કયો ફોન અને 
ડેવલપમેન્ટ માટે કેવું કમ્પ્યુટર યુઝ કરો છો? અને એના કયા ફીચર્સ છે જે તમને બહુ જ 
ગમે છે/ ઉપયોગી છે?

જ. મોટ્ટો સવાલ. નાનો જવાબ.

* કોમ્પ્યુર: લેનોવો થિન્ક પેડ ટી ૪૧૦ વત્તા ડેલ ૨૪ ઇંચ મોનિટર.
* મોબાઇલ: નેક્સસ ૫.
* વાંચન રીડર: કિન્ડલ પેપરવ્હાઇટ ૩જી

લેનોવો-થિન્કપેડ તેની મજબૂતી માટે ગમે છે, જ્યારે નેક્સસ મોબાઇલ તેની અપ-ટુ-ડેટ 
ઓપરેટિંગ સિસ્ટમ માટે ગમે છે. કિન્ડલ ગમવાનું કારણ એ કે ઘરમાં હવે પુસ્તકો રાખવાની 
જગ્યા રહી નથી. એમ નથી કે પુસ્તકો બહુ છે, ઘર નાનું છે ;)

૪. તમારા ટેકનો-પ્રદાન વિષે વાત કરીએ તો, ગુજરાતી વિકિપીડિયા માં પણ તમારું પ્રદાન 
થઇ રહ્યું છે, અત્યારે ગુજરાતી વિકિપીડિયા કઈ રીતે આગળ વધે છે? અને કઈ રીતે આગળ 
વધવાનું છે? ઈંગ્લીશ વિકિપીડિયા ના લેખ નું ભાષાંતર જ થાય છે કે ગુજરાત અને ભારત 
ને લગતા લેખો પણ આવી રહ્યા છે?

જ. ગુજરાતી વિકિપીડિયામાં મારું યોગદાન બહુ જ નાનું છે અને આમપણ હું સ્મોલ ઇઝ 
બ્યુટિફુલનો હિમાયતી છું. અત્યારે સક્રિય સભ્યો વધુમાં વધુ દસેક જેટલાં છે, એટલે 
ગાડી ધીમે ચાલે છે. વિકિમિડિઆ ફાઉન્ડેશન ખાતે મારી ટીમ હવે એક ભાષામાંથી બીજી 
ભાષામાં અને વધુ સરળતાથી ભાષાંતર કરી શકાય એ માટે પ્રયત્નો કરી રહી છે, પણ હજી મોટી 
સફર ખેડવાની બાકી છે (ગુજરાતી નહી, પણ કોઇપણ ભારતીય ભાષાઓ માટે).

અત્યારે ગુજરાતી વિકિપીડિઆના મોટાભાગનાં લેખો ભાષાંતર જ છે, પણ ગુજરાતનાં ગામો 
વિશેનાં લેખો કદાચ આપણી ઉપજ છે.

૫. ભણતર મુજબ જો જોવા જઈએ તો તમારા કેરિયર અને શોખને બાર ગાઉનું છેટું છે. તો 
વાંચન ક્યારે વળગ્યું?

જ. ભણતર પછી આવ્યું, શોખ પહેલેથી જ હતો!

૬. બ્લોગીંગ અને રનીંગ સિવાયની રોજીંદી પ્રવૃત્તિઓ/શેડ્યુલ જણાવશો? વાંચન માટે 
ક્યારે સમય ફાળવો છો?

જ. આજકાલ જોકે બ્લોગીંગમાં અઠવાડિયાનાં બે-એક કલાકથી વધુ સમય જતો નથી એટલે રનિંગમાં 
જ વધુ સમય જાય છે. વાંચનનું પણ એવું જ છે, નવાં પુસ્તકો ન આવે ત્યાં સુધીનું વાંચન 
કિન્ડલ અથવા ઓનલાઇન જ થાય છે, અને એ મોટાભાગે બપોરે જમ્યા પછી. રાત્રે વાંચવાની ટેવ 
છેલ્લાં બે વર્ષોથી છૂટી ગઇ છે.

૭. બ્લોગીંગ સિવાય ક્યાંય તમે લખેલા લખાણો પ્રગટ થયા છે?

જ. ભાગ્યે જ. થોડાં વર્ષો પહેલાં લિનક્સ ફોર યુ માં. વાંચવા જેવાં નહોતા.

૮. ગુજરાતી સિવાય ક્યા ક્યા લેખકોને વાંચ્યા છે? કાર્તિક મિસ્ત્રીના ટોપ ટેન 
ફેવરીટ લેખકોનું હિટ-લિસ્ટ?

જ. ગુજરાતી સિવાય તો મને એક જ ભાષા (અત્યારે) આવડે છે. અંગ્રેજી. ટોપ ટેન ફેવરીટ લેખકોની યાદી સમયાંતરે બદલાતી રહી છે. પણ ટોચમાં તો બક્ષી બાબુ, ક.મા. મુન્શી જ રહ્યા છે.

૯. માઉન્ટ મેઘદૂતને ક્યાં સુધરવાની જરૂર છે? :P

જ. તમારા કામનો થોડો વધુ પ્રચાર કરી શકો તો મજા આવી જાય :)
